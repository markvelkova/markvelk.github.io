<!DOCTYPE html>
<html lang="cs">
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>Proč se nechat vláčet?</title>
  <link rel="stylesheet" href="../style/style_index.css" />
</head>
<body>
  <header>
    <nav>
      <div class="logo">Proč se nechat vláčet?</div>
      <div class="menu-toggle" onclick="toggleMenu()">☰</div>
      <ul id="nav-links">
        <li><a href="../index.html">Zpátky do bezpečí</a></li>
        <li><a href="citrusovnik.html">Citrusovník</a></li>
      </ul>
    </nav>
  </header>

  <main>
    <p>
        Patrně jste si pod nadpisem představili něco nepříjemného nebo hluboce filozofického.
        Tak aby bylo jasno, není řeč o násilném smýkání těžké tašky doprovázeném občasným nakopnutím, vztekajícího se dítěte, zatvrzelého psa nebo laxního páníčka nebo
        odsouzeného, totiž obviněného, k výslechu; 
        též ne o strašlivém rozsudku smrti vláčením koňmi, ani o vláčení bahnem, ať už přírodním (někdo možná lituje) nebo literárním, 
        a už ne o vláčení pole. Otázka zní, proč se nechat vláčet, když je to třeba autobusem rychlejší. <br>Zkrátka, proč vůbec jezdit vlakem.
    </p>
    <p>
        Právě ve vlaku sedím a zas jednou si říkám, jak je to vlastně fajn. Jistě, možná bych jindy mluvila trochu jinak. Dneska nemáme takřka žádné zpoždění,
        nespadly troleje, nezkroutily se koleje horkem (vzhledem k tomu, že skoro mrzne, by to byl zázrak), nezapomněla jsem si opatřit místenku, můj vagon topí právě tak akorát,
        počítač se mi pořád nevybil, takže mi nevadí absence zásuvky, neujel mi přípoj, nečeká mě žádná výluka a tu jednu už mám uspěšně za sebou. Jindy to bývá 
        podstatně zajímavější, ale já si i nějaké to dobrodružství umím užít.
    </p>
    <p>
        Jezdím tři hodiny se dvěma přestupy dvakrát týdně celý rok. Většinou ocením hlavně fakt, že kolejím ustoupilo z cesty kde co, aby mohly být dostatečně rovné, 
        tedy se cesta tolik nekroutí a mně není špatně ani když se koukám do papíru či obrazovky. To s sebou nese praktickou možnost udělat ve vlaku spoustu práce, 
        samozřejmě za předpokladu, že si zvládnu počítač dostatečně nabít před cestou. Rychlík málokdy staví a většinu času nepociťuju žádné výrazné zrychlení, 
        až na drobné drncání, hluk z velké části odfiltrují sluchátka a notebook mi příjemně hřeje stehna. Občas se sejdeme celé kupé 
        pilných vytížených človíčků, změříme se písnými pohledy, jestli náhodou někdo z nás neplánuje z vlaku realizovat videohovor, hodíme na uši sluchátka
        a celou cestu bychom o sobě nevěděli, nebýt průvodčího, který musí nešťastníka u dveří někdy probrat poklepáním na rameno. Střídavě se zhluboka nadechujeme a dáváme 
        průchod frustraci dlouhým odfouknutím, chytáme se za hlavu, bezmocně si prohrabujeme vlasy a na to extaticky bušíme do klávesnice. Jen nezapomenout přestoupit...
    </p>
    <p>
        Jindy sednu a padne na mě příšerná lenost, i nechám se jí přemoct, zalezu si do svého rožku, hodím na uši sluchátka, pustím hudbu a pár hodin si královsky
        užívám lehkovážné zahálky. Obzvlášť příjemné to je, když je vlak poloprázdný a moje kupé úplně prázdné. Nirvána pak nastává v případě, že vagon je z těch 
        starších s osmimístnými kupé a venku je pěkně. Tehdy si pustím hudbu potichu, ale přece nahlas, vyhodím opěrku vprostřed sedadel nahoru, čímž vytvořím gaučík, sundám boty, batoh poslouží místo polštáře a 
        už si hovím. Sluníčko mě příjemně šimrá na tváři, Beatles vyhrávají jako o život a mně je blaze. Dokud nepřijde průvodčí.
    </p>
    <p>
        Někdy je ve mně až příliš života a zájmu o nitro i okolí, tehdy nechávám sluchátka v batohu. Můžu se nechat odlovit babičkou, která si chce povídat, kdysi studovala matfyz
        a zaujala ji učebnice Diskrétní matematiky, zapomněla časopis nebo je v naší republice po dlouhé době a neumí přestoupit. 
        Můžu vyjít na chodbu, otevřít okno a bez vyklánění(!) se o něj opřít a koukat ven, nejlépe do tmy, 
        do té se ostatně přes okno kouká špatně. Jednou už jsem se tahle blížila domů, byl Zimní slunovrat tuším, zírám ven, sem tam nějaké světýlko, 
        vesnický kostelík, netrpělivé auto na přejezdu, venku lilo jako z konve, ale vršek okna a moje výška mě chránili. Tedy, zdánlivě. 
        Když jsem poodstoupila, abych si vzala kufřík, zjistila jsem, že mi celou dobu pršelo na náprsenku a rukávy zimní bundy. Což je dobrá vizitka pro koukání z okna. Tak 
        jímavé to bylo, že jsem si nevšimla, že těžce moknu. Nebo špatná vizitka pro mě, že jsem až takový mimoň.
    </p>
    
  </main>

  <script>
    function toggleMenu() {
      document.getElementById("nav-links").classList.toggle("show");
    }
  </script>
</body>
</html>
